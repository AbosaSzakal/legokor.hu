---
title: UPRA - Fly With Us - Űrtábor (FWU-1)
layout: post
author: goczan-bence
image: https://github.com/legokor/legokor.hu/blob/master/images/posts/FWU-1_cikk/urtabor_sujhely_aero.jpg?raw=true
excerpt: Az UPRA csapat idén nyáron felkérést kapott, hogy a MANT Űrtábor keretében indítson egy ballont a táborozók bevonásával.
---

Az UPRA csapat idén nyáron felkérést kapott, hogy a MANT Űrtábor keretében indítson egy ballont a táborozók bevonásával. A repülés a csapat első hivatalos küldetése a "Fly With Us" program keretében, melynek célja, hogy külsős csapatok által készített hasznos teher számára biztosítson repülési lehetőséget a sztratoszférába.

<div class="video16-9">
  <iframe src="https://www.youtube.com/embed/tLt19FdWq6s" frameborder="0" allowfullscreen></iframe>
</div>


2019. július 7. és 13. között 25. alkalommal került megrendezésre a Magyar Asztronautikai Társaság (MANT) Űrtábora. A jeles évforduló alkalmából az UPRA csapata is ellátogatott a táborba, ahol Bodó Zsófia és Góczán Bence bevezették a táborozókat a magaslégöri ballonozás rejtelmeibe. Az előadást követő workshop keretében a táborban résztvevő 13-18 éves fiatalok kreatív "képeslapokat" készítettek, hogy azokat felküldhessék a sztratoszférába.

A ballon fedélzetén a táborozók személyes üzenetei mellett a tábornak helyszínt adó város, Sátoraljaújhely zászlaja és egy-egy MANT Űrtábor emlékkártya is helyet kapott, melyek a tábor résztvevő, szervezői és külsős segítői között kiosztásra kerültek a repülést követően.

A mivel a repülés a "Fly With Us" program keretében valósult meg, ezért a hivatalos elnevezése "FWU-1" lett és ezzel új fejezet nyílt a csapat életében. 

# FWU-1 Repülés

2019. július 9-én Sátoraljaújhely főteréről indult a ballon. A csapat számára ez volt az első olyan felbocsátás, ami nem az egyetemi kampusz területén történt. A küldetés egyik nehézségét az indítási helyszín és a ballon ebből adodó útvonala okozta. A szimulációk alapján a landolási terület veszélyesen közel került az ukrán határhoz, egyes szimulációk esetében a szomszédos ország területére kerültek a landolási zónák. Országhatáron túli landolás logisztikai és diplomáciai problémákat okozhat, ezért a csapat az irányított repülésmegszakítás mellett döntött.

Az ejtőernyőt és a ballont összekötő zsinóron került rögzítésre a repülés megszakító egységünk (FTU) prototípusa, mely egy előre meghatározott magasságon levágta a ballont a hasznosteherláncról. A küldetés tervezés során a szimulációk hangolásával meghatározásra került egy magasságtartomány, melyen belül megszakított repülés a visszatérő egység Magyarország területén landolhatott.

![](/images/posts/FWU-1_cikk/balloonpath.JPG)

A fedélzeti számítógép (OBC) már a tervezés során fel lett készítve egyszerű repülésmegszakító kezelésére, így az előzetes tesztek és integráció során csak a megfelelő magasságot kellett beállítani. A repülés kiváló lehetőséget adott arra, hogy a laborkörülmények között kipróbált hőkés működéséről valós, repülési szituációban is adatot gyűjtsön a csapat.


A repülés tervezésekor gyors emelkedés lett meghatározva, ezért a korábbiakhoz képest több gázt kellett a ballonba tölteni, ami kisebb csúszást eredményezett. Ettől eltekintve a felbocsátás előkészítése probléma nélkül zajlott az Űrtábor résztvevői és Sátoraljaújhely lakosai érdeklődő tömege előtt.

![](/images/posts/FWU-1_cikk/urtabor_ballontoltes.jpg)

A kereső csapat a felbocsátást követően elindult a szimulációk alapján meghatározott landolási helyszín felé és az APRS modul által küldött telemetria alapján követte a ballon útját. A folyamatos telemetria adatoknak köszönhetően a csapat már útközben értesülhetett az emelkedés sikeres megszakításáról és láthatta, hogy a korábban meghatározott biztonságos landolási zóna felé tart a ballon.

A visszatérő egység egy ártéri erdő közepén landolt, melynek megközelítése kisebb kihívás volt a keresőcsapatnak. A rendszer egy fa tetején landolt, de még éppen elérhető magasságban, így a hasznosteherláncot sikerült begyűjteni.

![](/images/posts/FWU-1_cikk/landolas.jpg)

A hasznos teher, mely tartalmazta a táborozók "képeslapjait", a város zászlaját és az emlékkártyákat még aznap visszaért a táborba és egy rövid beszámolót követően a táborvezetőkkel közösen felnyitásra kerültek a kapszulák.

A platform alrendszereinek vizsgálatára a LEGO Laborban került sor hazautazás után. Az elemzés során kiderült, hogy a repülésmegszakító rendszer a megadott magasságon aktiválódott és 50 méteres sávon belül sikeresen levágta a ballont.

![](/images/posts/FWU-1_cikk/urtabor_sujhely_aero.jpg)

A fedélzeten elhelyezett CONTROLCAM kamera képei megörökítették Sátoraljaújhely városát és az őt körülvevő lenyűgöző tájakat. A felvételek alapján az emelkedés korai és a visszatérés végső fázisában a légáramlatok a vártnál jobban belengették a hasznos terhet szállító kapszulát, mely a későbbiekben a rögzítőhevederek hosszának megfelelő beállításával orvosolható.

Ez a repülés fontos tapasztalatokat és rendkívül jó élményeket adott a csapatnak, mely reméli, hogy az táborozóknak is meghatározó élmény volt testközelből látni egy ballon felbocsátást és elindítja őket a tudományos vagy mérnöki pálya felé. Az UPRA csapat ezúton is szeretné megköszönni a lehetőséget, felkérést és minden segítséget a MANT Űrtábor szervezőinek!


# Fly With Us

![](/images/posts/matef-4_cikk/fly_with_us.jpg)

A projekttel kapcsolatos kérdéseket várjuk az [upra@simonyi.bme.hu](mailto:upra@simonyi.bme.hu) e-mail címre. 
