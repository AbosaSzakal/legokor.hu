---
title: Rólunk
layout: default
---
# Rólunk

A LEGO Kör nevét a LEGO Mindstorms-ról kapta, ugyanis hosszú ideig ezen eszközök fejlesztése volt a fő profilunk. Mára ezzel csak ritkán, illetve a tanfolyamunk keretei közt foglalkozunk, és nyitottunk a mesterséges intelligencia, az ipari irányítástechnika, az űrtechnológia és az alternatív irányításmódok felé is. Eszközparkunk lehetőséget nyújt az innovatív ötletek megvalósításához. Nálunk bárki megtalálhatja a számára megfelelő szakterületet.


<div class="video16-9">
<iframe src="https://youtu.be/8unT5DWlPFE"></iframe>
</div>

## Szakmai fejlődés és munka a Körben

**Miután bekerülsz a körbe, számos projekt közül választhatsz, melyiken szeretnél dolgozni.** Ezek között akad villamosmérnökibb és informatikusabb beállítottságú is, illetve előfordul, hogy részfeladatok szintjén keverednek ezek. **Akkor se aggódj, ha infósként túlnyomóan villanyos, vagy villanyosként túlnyomóan infós projektbe szeretnél becsatlakozni:** általában minden projektben akad a másik szakhoz illő részfeladat, illetve a projekttársaidtól is kérdezhetsz, tanulhatsz akármikor.

A legtöbb projektünk célorientált, azaz valamilyen projektszintű cél felé halad minden időpontban, a projekttagok közös munkája által. Ha cél megvalósul, a tagok újat tűznek ki, vagy ritkább esetben a projekt lezárul. A maradék néhány projektünk „tanulócsoport” jellegű: itt a projekttagok közötti ismeretátadáson van a hangsúly, egyébként mindenki a saját kis célján dolgozik és a tapasztalataikat osztják meg egymással.

### Villamosmérnökök?

Villamosmérnöki tanulmányaidat nagyszerűen kamatoztathatod számos projektben. Ha az űrtechnológia érdekel, akkor tárt karokkal vár az [UPRA projekt](/projects/upra/). Ha a LabView, és az ipari irányítástechnika, arra az esetre az [INDACT projektünk](/projects/indact/) számodra a megfelelő. Esetleg ha a szabályozástechnika és a drónok világa vonz, akkor a [Quadrocopterekkel foglalkozó csapattal](/projects/quadrocopter) érdemes felvenni a kapcsolatot.

### Mérnökinformatikusok?

Informatikusként nincs nagyobb öröm annál, mint, hogy az általad írott kód életre kel egy eszközön. Erre például remek lehetőség a [gépi látást](/projects/gepi_latas/), illetve az alternatív irányításmódokat kutató projektünk. Utóbbi keretein belül megismerkedhetsz egy [Leap Motion](/projects/leap_motion/) programozásával, onnantól pedig már csak a képzeleted szab határt, hogy mit irányítasz vele.

Manapság hatalmas divatszó lett a mesterséges intelligencia, nem is véletlenül. Ha szeretnéd te is beleásni magad ebbe a témakörbe, az [MI projektben](/projects/mesterseges_intelligencia/) hasonlóan lelkes társakat találsz hozzá.

### Gépészmérnökök?

Ha azt gondolnád, hogy a körben a nyomtatott áramkörnél *hardverebb* hardver nem nagyon akad, gondold újra: [INDACT](/projects/indact/) projektünk egy komplett ipari konveyor asztal mellett egy teljesen saját fejlesztésű hengerkoordinátás robotkar tulajdonosa; a [3D nyomtató](/projects/3dnyomtato/) projekt pedig szintén egy általuk épített masina javításán, kalibrálásán munkálkodik.

### Hiányzik valami?

**Akkor indítsd el a saját projektedet!** Légy *te* a projektvezető és tanulj bele a vezetés fortélyaiba is.

### Tanfolyamok

Félévente meghirdetett [felvételi tanfolyamunk](/tanfolyam/) és [egyéb workshopjaink](/workshopok/) mellett körtagjaink egymásnak is gyakran tartanak **belsős tanfolyamokat**. Ezek mindig olyan témákban vannak meghirdetve, melyek a tagság egy jelentős része számára a körös munkájukat elősegítő, használható tudást adnak át, például hogyan működik a gites verziókezelés, vagy hogy hogyan készítsünk nyomtatott áramkört, a tervezéstől a gyártásig.

Körtagként érdemes akkor is benézned ezekre, ha a te konkrét érdeklődési köröd nem érinti az éppen soron lévő téma, hiszen lehet pont ez a részvétel kelti fel iránta a kíváncsiságodat. Arra is számíts, hogy amit itt megtanulsz, nagy eséllyel jól jön majd később, akár a körben, akár az egyetemen is.

Néhány belsős tanfolyamunk anyagát a [tudástárunkban](/tudasbazis/) is elérhetővé tettük.

## Társaság

A LEGO Kör sok lelkes emberrel bővült az elmúlt időszakban, mégis megmaradt egy jó baráti társaságnak. Gyakran járunk együtt sörözni, vacsorákat, táborokat rendezünk, és a hetente megtartott gyűlések is laza, kötetlen hangulatban telnek.

## Csatlakozz!

**A csatlakozáshoz azonban el kell végezni az alapozó tanfolyamunkat,** melyet minden félévben meghirdetünk. Ha érdekel a dolog, írj a láblécben található e-mail címekre!
